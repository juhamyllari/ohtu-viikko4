# Tiivistelmä kahdesta retrospektiivitekniikasta

## Retrospektiivi

Ohjelmistokehityksessä retrospektiivilla tarkoitetaan iteraation jälkeen pidettävää kokousta. (Iteraatiolla tarkoitetaan tässä projektia tai sen osaa, esimerkiksi sprintiä.) Retrospektiivissa tarkastellaan päättynyttä iteraatiota ja pohditaan, mikä meni hyvin ja mikä huonosti. Tarkoitus on parantaa prosessia seuraavia iteraatioita varten.

## Glad, sad, mad -tekniikka

Tämä osio perustuu [Agile Retrospective Resource Wikin](http://retrospectivewiki.org) artikkeliin [Glad, Sad, Mad](http://retrospectivewiki.org/index.php?title=Glad,_Sad,_Mad).

Glad, sad, mad on suosittu retrospektiivitekniikka, jonka keksijä ei ole tiedossa. Siinä ryhmän jäsenet kirjoittavat paperilapuille havaintojaan iteraatiosta. Havainnot voivat olla myönteisiä tai kielteisiä ja ne voivat koskea myös ulkoisia tekijöitä ja olosuhteita.

Kukin osallistuja selittää lyhyesti havaintolappujensa sisällön ja panee ne valkotaululle. Taululla on kolme saraketta – glad, sad ja mad –, ja havainnon esittäjä panee lapun siihen sarakkeeseen, joka parhaiten kuvaa hänen reaktiotaan havaintoon. Glad-havainnot ovat myönteisiä ja sad-havainnot kielteisiä. Mad-havainnot ovat havaintoja iteraatioon kielteisesti vaikuttaneista ulkoisista tapahtumista tai olosuhteista.

Samaan asiaan tai ilmiöön viittaavat havaintolaput klusteroidaan yhteen. Ryhmä äänestää, mistä klustereista on syytä keskustella. Keskustelu alkaa eniten ääniä saaneesta klusterista ja päättyy kun kokoukselle varattu aika (tunti) on ohi tai kaikki klusterit on käsitelty.

## Start, Stop, Continue, More of, Less of Wheel -tekniikka

Tämä osio perustuu [Agile Retrospective Resource Wikin](http://retrospectivewiki.org) artikkeliin [Start, Stop, Continue, More of, Less of Wheel](http://retrospectivewiki.org/index.php?title=Start,_Stop,_Continue,_More_of,_Less_of_Wheel).

Start, Stop, Continue, More of, Less of Wheel -tekniikkaa noudattavassa retrospektiivissa kokouksen fasilitaattori piirtää ympyrän ja jakaa sen viiteen sektoriin: start, stop, continue, more of ja less of. Sitten fasilitaattori kysyy, mitä ryhmän pitäisi alkaa tehdä, mitä sen tulisi lakata tekemästä, mitä käytäntöjä tulisi jatkaa, mitä pitäisi tehdä enemmän ja mitä vähemmän.

Fasilitaattori elisitoi ryhmältä kommentteja, selvittää, mihin kategoriaan kukin kommentti kuuluu ja kirjoittaa sen oikeaan sektoriin. Kun kommentit on kerätty, käydään lyhyt keskustelu siitä, mitä muutoksia tehdään ja miten ne toteutetaan.
